---
title: "Kako si zapomnim imena"
date: 2018-06-12T07:55:39+02:00
categories:
  - nadgradnja
  - ucenje
comments: true
thumbnail: images/2018/nametag.jpg
---

 

Spoznaš novo osebo, steče pogovor, izmenjata si kontakte in … Ne veš pod katero ime jo shraniti. Veš s čim se ukvarja, kakšnega psa ima, da navija za isti klub …
Ampak imena … **Nimaš pojma kako ji je ime**.

Koliko pogosto se ti to zgodi in koliko na živce ti gre, od ena do deset?
Milijon? Imam rešitev zate. Takšno, ki deluje tudi brez interneta in baterij.

<!--more-->

Priznam, sem del množice ponosnih lastnikov **digitalne demence** - Ljudje, ki
se radi pohvalimo, da si dandanes ne zapomnimo ničesar - telefonskih številk, kje smo
parkirali avto, kako se imenuje gostilna, kjer smo tako dobro jedli, ime tistega
malega srednjeveškega mesteca v hrvaški Istri, kjer živijo umetniki in poleti
imajo tisti jazz festival, pa kako je že ime tisti barvi, ki je malo bolj temna
od rumene, ni pa še zelena? Še dobro, da imam telefon, ki si shrani telefonske številke in lokacijo mojega avtomobila, na Google Maps hitro ugotovim, da je istrsko mestece Grožnjan in barva je … pojma nimam kako bi to poiskal.

Digitalna demenca je dejstvo naše družbe. Odločil sem se, da se ji zoperstavim -
postavim se ji po robu in pokažem zobe ... Tako na skrivaj, da me kdo ne prijavi
zaradi renčanja v javnosti.

Lotil sem se učenja tehnik, da bi sam sebi deloval malo manj dementen, vsaj še nekaj
let. Odločil sem se, da **si bom zapomnil imena** ljudi, ki jih srečam po svetu.
Za vedno!

Pomemben korak učenja je tudi razlaganje oz. učenje drugih. Da ne bom s temi
metodami moril samo bližnjim, sem se odločil težiti še neznancem na internetu.
Tebi. :)

**Če si želiš biti manj dementen ali dementna**, kar se pomnjenja imen tiče,
nadaljuj z branjem.

[![image](/images/2018/xkcd-imena.png)](https://xkcd.com/302/)

## Predpriprava - ne preskoči


1.  **Ime je ključ do duše.**  
      
    Če te nekdo med pogovorom naslovi z imenom, vzpostavi osebni stik s tabo,
    sploh, če sta se srečala drugič v življenju in prvič je bilo pred davnim.
    Takšni ljudje so nam zanimivi, pomembni, imajo "dostop" do naše duše. Si želiš
    biti takšna oseba? Imeti dostop do pozornosti neznancev? Sprejmeš to
    "nadnaravno moč"?

2.  **Ljudi ne zanima kaj vse znaš dokler ne pokažeš znanja o njih**.  
      
    Ljudje te začnejo res poslušati, ko jim pokažeš, da so ti pomembni. Tisti, ki
    si zapomnijo tvoje ime, so očarljivi.

3.  **Ti to zmoreš.**  
      
    Resno. Zapomniš si obraze, ne pa imen? Super. Tvoj spomin deluje. Izkoristimo to!

4.  **Si to res želiš?**

    Zapomniš si ime privlačne osebe ali nekega heroja iz stripovskega filma, zapomniš si kup neumnih faktov iz interneta. Ker je zanimivo, ker si to želiš. Če ti je oseba nerelevantna, si je ne boš zapomnil. 
    
    Pomisli, morda ta oseba čez čas postane relevantna in je njeno imena lahko ključ do naslednje bolj zanimive osebe oz. doživetja.

 

Ko razčistiš zgornje zadeve, lahko greš na razlago moje tehnike.

Vem, kompliciram, ampak nihče ni enostaven, sploh ti oz. **tvoji možgani**.

 

<br>
## Tehnike


Najtežje je premagati 6-sekundni sindrom. Tako so poimenovali posledice
delovanja pomnenja naših možgan. Zaradi obilice informacij, odstranjujemo vse
kar se nam ne zdi relevantno. Po šestih sekundah ne vemo s kom govorimo, ker je
ta prva informacija bila podana preden je neznana oseba pridobila pomembnost.


Tehnik je več, tokrat bom predstavil "svojo", ki je kombinacija dveh. Je dovolj enostavna, da jo je mogoče razumeti in se je lahko naučiš v nekaj minutah (dnevno).

 

### Tehnika ponavljanja imen z vizualizacijo


1.  Ko se ti oseba predstavi oz. nam jo predstavijo, **usmerimo pozornost na njeno
    ime** in ne na roko, ki jo moramo stisniti in kako jo moramo stisniti, kako
    je oseba oblečena, podočnjake, vonjave, vreme in druge nepomembne
    podrobnosti.

2.  **Ponovimo njeno ime**. Tako se prepričamo, da smo ga prav slišali, tako ga
    **podčrtamo**.  
      
    *"Pozdravljen Marjantijad, jaz sem pa Marko."*  
      
    Če smo slabo slišali, nas bo oseba popravila in še utrdila naš spomin.

3.  **Ime uporabimo v pogovoru**. Osebo vprašajmo nekaj o njej, iz kje prihaja,
    iz kje izvira njeno ime (če ni domače), vprašajmo jo ali ima to ime kakšen
    poseben pomen (eksotična imena) … Ljudje radi govorimo o sebi.  
      
    *"Marjantijad je res edinstveno ime. Ne znam ga povezati z ničemer znanim. Mi
    lahko pomagaš pri tem? Iz kje izvira?"*
    
4.  **Vizualizirajmo ime**. Ker si zapomnimo obraze, pozabimo pa imena, izkoristimo to znanje.
    
    Se spomniš, kako smo se, kot otroci, zabavali s skoraj vsakim imenom ali priimkom? Verjamem, da se še danes spomniš imena/priimke tistih sošolcev, ki so bili prikladni za oblikovanje **zbadljivk**? Otroci poznajo ta trik, torej ga tudi ti. Uporabi ga.
    
    Predstavljaj si nekaj v povezavi s tem imenom. Recimo gospod Marjantijad je očitno Marjan sin pujsa Melkijada iz risanke. Marjantijad bo odpujsal domov. Enostavno. Kako mu je ime? Marjan in pujs Melkijad - Marjantijad.
    
    Uporabiš lahko **asociacije, vizualne podobe, sozvočja in spomine iz preteklosti**. Pomembno je, da ime te nove osebe povežeš z znanim in jih tako **zasidraš** v spomin.
    
    Lahko je tudi zbadljivka. Dokler ostane to v tvoji glavi je varno in ti le pomaga pri pomnjenju. Naj te ne bo sram.
    
    -   **Marko** - Komar. Leta okoli in je nadležen.
    -   **Marija** - Sveta. Kriva za vse, vemo kje jo dobimo.
    -   **Peter** - Poles! A je še vedno na TV?
    -   **Jaka** - Racman! Super stripi, hodi po svetu spodaj brez.
    -   **Huan** - Jovan. Jože. Verjetno Kitajc.
    -   **Miki** - Miška, Muster … Vsekakor stripi. Kul stripi. Otroštvo.
    -   **Žan Luka** - Generacija X je kriva za to ime. Žan ali Luka? Jan ali Luka?
    Jan-luka, Gianluca (Džanluka)! (italijanščina je moj drugi jezik) Predstavljam
    si ga kako na prestižni milanski tržnici prodaja zelje. Ker je iz Kamnika
    doma.
    
    
    Te povezave naj ostanejo le v tvoji glavi. Ljudje bodo zamerili. Pa naj te ne skrbi kako bizarne ali nespoštljive so. Bolj so bizarne, globlje se bodo shranile.
    
    Čez čas bo asociacija odstranjena, ostalo bo le ime, kar pa je tudi tvoj cilj.

5.  **Zaključek pogovora.** 

    Pogovor vedno zaključi z imenom sogovornika. "Marjantijad, hvala za pogovor.
Zanimivo je bilo, pa res lepo pozdravi svojega očeta v mojem imenu."

    S tem si dodatno shraniš sogovornikovo ime, le-temu pa sporočiš, da je dovolj pomemben, da si se potrudil zapomniti njegovo ime. Kar je seveda znak spoštovanja tudi v moderni družbi. In ljudi, ki nas spoštujejo, dajemo "bližje" k sebi.
 

## Trening

    
    
**Vaja naredi napredek** in brez rednega treninga, ni kondicije. 

Tudi možgani imajo kondicijo. Če jih aktivno treniramo, se nam sposobnosti povečujejo, če pa "visimo na kavču", se bodo prilagodili manjšim mentalnim sposobnostim, ki jih potrebujemo za preživetje.

Zato treniraj pomnjenje imen. Da boš lahko jutri manjši **digitalni moron**. :)

<br><br>
*Marko.*
